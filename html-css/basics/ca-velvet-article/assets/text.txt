Élet
A Velvet trendblogja
A sátán jegygyűrűjét árulja egy férfi a neten
2017.03.15. 17:47

Egy Craig nevű Newport-i férfi eladásra kínálja a volt menyasszonya eljegyzési gyűrűjét egy Gumtree nevű oldalon, mondván, inkább mégsem szeretne egy légtérben tartózkodni vele, amióta rájött, hogy akinek vette, az maga a Sátán (vagy minimum a Sátán szülötte). Az egy jó hír, hogy a gyűrű mellett legalább nem árul zsákbamacskát, és bevallja, hogy miként jutott erre a következtetésre. 
A fiatalember azt állítja, hogy 10 évig járt ezzel a szóban forgó hölggyel, akivel egy ideig igazán boldogok voltak, ezért három évnyi együttlét után el is jegyezték egymást. Na, akkor szabadult el a pokol, és
egyre gyakrabban fordult elő, hogy a barátnő tekintete a semmibe révedt, de az sem volt kevésbé nyugtalanító, amikor a feje 360 fokos fordulatot tett a tengelye körül.
Utóbbi napi rendszerességgel megismétlődött, ahogy a gyakori sértések is, amiket a vőlegény fejéhez vágott indokolatlanul. Craig egy darabig azt gondolta, hogy ő az oka mindennek, de végül arra jutott, hogy baromira nem.
gyűrű
Egy nap a Sátán felébredt álmából és azt mondta nekem: "ide figyelj, halandó. Én, Sátán, nem kedvellek téged."
Erre a fiú alighanem visszafogottan reagált, ahogy mondja, nem akarta szabadjára engedni a hitvány fenevadat. Ráadásul Jézus is megjelent előtte, aki azt tanácsolta neki, hogy szedje a sátorfáját, és lépjen tovább.
Azóta boldogan él. A gyűrű 150 font (~ 54 ezer forint), Craig pedig csak komoly érdeklődőkkel hajlandó tárgyalni. A hirdetésben azért a biztonság kedvéért azt is megemlíti, hogy ugyan maga a Sátán hordta, mégsincs rajta rontás, sem fekete mágia.
Azért azt mégsem garantálhatom, hogy 100 százalékosan biztonságos a viselete.
Forrás: Southwalesargus
